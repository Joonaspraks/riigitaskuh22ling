Rriigieelarve kontrolli erikomisjon arutas, kuidas on korraldatud avalikus sektoris investeeringute kavandamine ja juhtimine. Riigikontrolli vastav audit tõi selles valdkonnas välja rea puudusi.
Komisjoni esimehe Jürgen Ligi sõnul on investeeringute planeerimine ja juhtimine silmapaistvalt nõrk.

Riigikontroll tundis huvi selle vastu, kuidas ministeeriumides, nende allasutustes, aga ka suuremates haiglates, riigi äriühingutes ja ülikoolides investeeringuprojekte juhitakse.
Puuduste kõrval toodi aruandes positiivsena välja, et terviklik ülevaade oma investeeringutest, projektide hetkeseisust ja nende maksumusest oli Kaitseministeeriumil. Hea ülevaade valdkonnas toimuvast oli ka riigi suurematel äriühingutel, ülikoolidel ja haiglatel.

Eelmisel aastal rahastati riigieelarvest investeeringuid ligikaudu 1 miljardi euro ulatuses, mis moodustas riigieelarve kogukuludest üheksa protsenti. Üle poole sellest oli välisraha. Sellele lisandusid kulud, mida riigi äriühingud, riigi sihtasutused ja avalik-õiguslikud institutsioonid tegid investeeringuteks omavahendite ja laenude eest.
Istungil osalesid Rahandusministeeriumi, Riigi Kinnisvara ja Riigikontrolli esindajad.