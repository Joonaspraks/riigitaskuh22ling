Riigikogu liige Helmen Kütt uuris infotunnis justiitsminister Raivo Aegilt kohtutäiturite töökorraldust puudutavate arengute kohta.
Kütt viitas oma küsimuses juhtumitele, mille puhul on võlgniku sissetulekud arestitud täies mahus, ilma, et võlgnikule oleks alles jäetud elatusmiinimumi suurust summat. Ta soovis teada, kui kaugele on jõutud kohtutäiturite ja pankrotihaldurite tööd puudutavate planeeritud muudatustega.

Justiitsministri sõnul oli üle piirmäära sisse nõutud summade puhul tegemist infosüsteemi tehnilise probleemiga, mida järgmisel korral toetuste ja abirahade maksmisel arvatavasti ette ei tule. Aeg tõi välja, et oluline on ühise andmebaasi loomine, kuhu oleksid koondatud terviklikud andmed inimese vastu esitatud riiklike ja eranõuete kohta.

Minister selgitas samuti, et kohtutäiturite funktsiooni säilimiseks tuleb töökorraldust reformida ning et sellealaste muudatustega on edasi mindud. Tema sõnul on kohtutäituritele esitatavate nõuete vähenemise tõttu täitureid liiga palju, nõuete täitmisest saadav sissetulek pole piisav näiteks büroode ülalpidamiseks ja vajalike investeeringute tegemiseks ning seega tuleb liikuda täiturite arvu vähendamise suunas.

Välisminister Urmas Reinsalu peaministri ülesannetes vastas Ivari Padari küsimusele välispoliitika, Liina Kersna küsimusele Läti Vabariigi kodaniku Lõuna-Aafrika Vabariigile väljaandmise ning Urve Tiiduse küsimusele Rail Balticu kohta.

Sotsiaalminister Tanel Kiik vastas Kaja Kallase küsimusele pensioni, Indrek Saare küsimusele omastehoolduse, Hele Everause küsimusele tervishoiu, Jaak Juske küsimusele Tallinnas valitseva olukorra, Katri Raiki küsimusele sotsiaalpoliitika, Aivar Sõerdi küsimusele maksupoliitika ning Jüri Jaansoni küsimusele valitsuse seisukohtade kohta.