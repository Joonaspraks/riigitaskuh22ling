Riigikogu riigieelarve kontrolli erikomisjon arutas avalikul istungil riigiasutuste hanketegevust.
Kontrolliaruandest „Hanketegevuse korraldus riigiasutustes“ selgus, et korraldamata hankemenetlusi on võrreldes 2016. aastaga vähem, kuid tuvastatud eksimused korraldatud hankemenetlustes on enamikus valitsemisalades sama laadi.

Riigikontroll tuvastas, et 2018. aastal oli ostetud asju, tellitud teenuseid ja ehitustöid ilma riigihangete seaduses nõutud menetlust korraldamata kokku vähemalt 4,52 miljoni euro eest. Auditeeritud asutuste korraldatud 769 riigihanke lepingute kogumaksumus oli riigihangete registrist saadud andmetel ligi 145,5 miljonit eurot.

Erikomisjoni istungile on kutsutud Rahandusministeeriumi ja Riigikontrolli esindajad.