Riigikogus läbis esimese lugemise eelnõu, millega antakse kaalutlusvõimelistele alaealistele õigus enda nõusolekul saada psühhiaatrilist ravi.

Sotsiaaldemokraatliku Erakonna fraktsiooni algatatud psühhiaatrilise abi seaduse § 3 täiendamise seaduse eelnõuga (115 SE) muudetakse psühhiaatrilise abi seaduse seda sätet, mis reguleerib alaealisele ning piiratud teovõimega isikule psühhiaatrilise abi andmist. Kehtiva regulatsiooni kohaselt ei ole alla 18-aastasel noorel võimalik saada psühhiaatrilist abi enne, kui tema vanem või seaduslik esindaja selleks nõu annab. Äärmisel juhul saab selle asemel taotleda kohtu luba.

Eelnõu kohaselt saavad kaalutlusvõimelised alaealised isikud, kes mõistavad oma haiguse olemust, võimalikke ravivalikuid ning neist keeldumise tagajärgi, õiguse oma nõusolekul saada psühhiaatrilist ravi. Seletuskirjas märgitakse, et varajane ja õigeaegne meditsiinilise sekkumine aitab vältida haiguse süvenemist ning võimaldab tõhusat ja tulemuslikku ravi, mis omakorda aitab vähendada noorte vaimseid probleeme.