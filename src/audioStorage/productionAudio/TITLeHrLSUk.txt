Riigikogu liikmed soovisid infotunnis peaminister Jüri Rataselt vastuseid pensionireformi läbiviimise kohta.

Riigikogu liige Heljo Pikhof märkis, et pensionireformi jõustudes võib tekkida ebavõrdne olukord, kus teise sambaga mitteliitunud inimesed ei saa korraga välja võtta ning enne pensioniiga kasutama hakata nende igakuiselt töötasult makstud sotsiaalmaksust nelja protsenti. Ta rääkis, et võrdse kohtlemise küsimust ei tekiks juhul, kui inimestel võimaldataks välja võtta vaid palgast täiendava panusena sambasse makstud kaks protsenti. Pikhof soovis teada, kuidas teise samba vabatahtlikuks muutmine võiks põhjustada sambaga liitunute kogutud vara vähenemist või aeglasemat kasvu.
Peaminister selgitas, et erineva suurusega sissetulekute puhul võivad ka kaotused ja võidud olla erinevad. Samas on valitsusjuhi sõnul oluline see, kuidas tänastele pensionäridele tagatakse väärikam ja suurem pension. Kui reform käivitub ning teatud osa inimesi soovib teisest sambast välja astuda, on Ratase sõnul riigi kohus teha kõik, et tõsta võimalikult suur osa pensione toimetulekumäärast või suhtelise vaesuse määrast ülespoole.

Ratas märkis, et erinevaid arvamusi võrdse kohtlemise osas on olnud palju. Tema sõnul on ebavõrdsust olnud süsteemi loomisest alates, mil osad inimesed olid kohustatud teise sambaga liituma, teistele anti võimalus liituda ning kolmandatele seda võimalust ei antud.
Peaminister vastas pensionireformi ja pensionide asjus veel Indrek Saare, Kaja Kallase, Ivari Padari ning Helmen Küti küsimustele. Peaminister vastas ka Keit Pentus-Rosimannuse küsimusele sallivuse ning Jüri Jaansoni küsimusele puudega inimeste kohta.

Rahvastikuminister Riina Solman vastas Signe Riisalo küsimusele valitsemisala tegevuste kohta.
Majandus- ja taristuminister Taavi Aas vastas Aivar Sõerdi küsimusele teehoiukava kohta.