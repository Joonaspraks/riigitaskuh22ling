Riigikogu ees andis ametivande 3. veebruarist Riigikohtu liikmena tööd alustav senine Tartu Ringkonnakohtu kohtunik Juhan Sarv.

Riigikohtu esimees Villu Kõve on Riigikogu otsuse eelnõu seletuskirjas öelnud, et Juhan Sarv on kogenud ja tunnustatud jurist, kelle senine pikaajaline töökogemus Riigikohtu kriminaalkolleegiumi nõunikuna ning Tartu Ringkonnakohtu kohtunikuna võimaldab tal oluliselt panustada Riigikohtu töösse ja Eesti kriminaalõiguse edasiarendamisse.

Sarv lõpetas 2002. aastal Tartu Ülikooli õigusteaduse erialal. Aastatel 2002–2017 töötas ta Riigikohtu kriminaalkolleegiumi nõunikuna. 2017. aasta augustist on Sarv töötanud Tartu Ringkonnakohtu kohtunikuna. Lisaks on karistusseadustiku, kriminaalmenetluse seadustiku, Eesti Vabariigi põhiseaduse, kohtute seaduse ja põhiseaduslikkuse järelevalve kohtumenetluse seaduse kommentaaride üks autoritest.