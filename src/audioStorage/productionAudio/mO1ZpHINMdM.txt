Riigikogu võttis 67 poolthäälega vastu valitsuse algatatud Eesti Vabariigi ja Guernsey vahelise tulumaksudega topeltmaksustamise vältimise ning maksudest hoidumise ja maksupettuste tõkestamise lepingu ratifitseerimise seaduse.

Riigikogus läbis esimese lugemise:

Maaelukomisjoni algatatud kalapüügiseaduse muutmise seaduse eelnõu (136 SE), millega täiendatakse kalapüügi korralduslikke sätteid ning kehtestatakse Peipsi järvel kast- ja tindimõrdadele rääbise ja tindi aastasaak. Aastasaagi kehtestamine püügivahendi kohta võimaldab jaotada püügi koormust ühtlasemalt püügihooaja vältel ning annab püüdjale stabiilsuse saak määratud koguses välja püüda.

Riigikogus läbis teise lugemise:

Valitsuse algatatud spordiseaduse muutmise ja sellega seonduvalt teiste seaduste muutmise seaduse eelnõu (105 SE) korrastab sportlastele stipendiumide ja toetuste maksmise korda ning aitab võidelda kihlveopettuste ja dopingutarvitamisega.