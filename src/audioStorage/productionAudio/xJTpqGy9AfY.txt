Riigikogus läbis esimese lugemise eelnõu, mille kohaselt seatakse riigikaitsekomisjoni liikmele kohustus esitada  julgeolekukontrolli läbiviimise eelduseks olevad dokumendid kahe kuu jooksul alates tema määramisest riigikaitsekomisjoni liikmeks.

Riigikaitsekomisjoni algatatud Riigikogu liikme staatuse seaduse § 19 muutmise seaduse eelnõu (121 SE) seletuskirja kohaselt sätestab Riigikogu XIII koosseisu volituste alguses jõustunud seadus, et julgeolekukontroll teostatakse iga saadiku suhtes, kes on määratud riigikaitsekomisjoni liikmeks. Kui riigikaitsekomisjoni liikmeks määratud Riigikogu liige ei läbi julgeolekukontrolli, määratakse tema asemele uus riigikaitsekomisjoni liige seaduses ettenähtud korras. Seega peab riigikaitsekomisjoni liige igal juhul läbima julgeolekukontrolli. Selle tähendus on laiem kui ainult salastatud välisteabele juurdepääsuõigus.

Tulenevalt eeltoodust seatakse riigikaitsekomisjoni liikmele kohustus esitada  julgeolekukontrolli läbiviimise eelduseks olevad dokumendid kahe kuu jooksul alates tema määramisest riigikaitsekomisjoni liikmeks. Kui saadik ei järgi  eelnõus ettenähtud kahekuulist tähtaega, määratakse tema asemel uus riigikaitsekomisjoni liige seaduses ettenähtud korras.