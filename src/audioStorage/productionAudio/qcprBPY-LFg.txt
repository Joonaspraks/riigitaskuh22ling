Riigikogu infotunnis esitas Urmas Kruuse maaeluminister Arvo Allerile küsimuse maamaksu kohta. Kruuse tahtis teada, kas ja kui palju maamaks tõuseb.

Lisaks soovis Kruuse teada kas, maaeluministri hinnangul on maa hind ajale jalgu jäänud ja kas see tuleks ajaga kooskõlla viia.

Aller ütles oma vastuses, et viimane maade korraline hindamine oli 2001. aastal ehk ligi 20 aastat tagasi ning selle aja jooksul on maa hind on tõusnud. Minister täpsustas, et maa hind ja maa maksustamine siiski ei kuulu Maaeluministeeriumi alla, vaid on Keskkonnaministeeriumi valitsemise all, kuid kaks ministeeriumi teevad maade hindamisel ja ettepanekute tegemisel väga palju koostööd.

Minister Aller sõnas, et omavalitsustele on see oluline märk, et maade korraline hindamine toimub. „Läbi korralise hindamise maa väärtus kindlasti tõuseb ja maa väärtuse tõusuga suurenevad ka kohaliku omavalitsuse tulud. Mis protsendi osas, see on nüüd edasiste diskussioonide arutelu. 20 aasta tagune eelmine hindamine annab muidugi väga olulise põhjenduse, et seda uuesti teha. See peab toimuma kindlasti järk-järguliselt ja uued hindamised võiks toimuda perioodiliselt, on ta siis nelja aasta pärast või viie aasta pärast. Muidu me räägime subjektiivselt, et maa võiks olla sellist hinda, aga korraline hindamine võiks toimuda järjepidevalt,“ rääkis Aller.
Minister lisas, et protsendi üle, mille võrra võiks maa hind kallineda, käivad tõsised diskussioonid. „Heakskiitu veel valitsuses ei ole, kas ta tõuseb 10-, 15- või 50 protsenti,“ täpsustas ta.

Maaeluminister vastas ka Lauri Läänemetsa küsimusele maal elamise toetamise kohta.

Peaministri ülesannetes siseminister Mart Helme vastas Erkki Keldo küsimusele sisejulgeoleku kohta, Katri Raiki küsimusele õiglase ülemineku mehhanismi kohta, Jürgen Ligi küsimusele miljoninõudest riigi vastu, Urve Tiiduse küsimusele valitsuse seisukohtade kohta, Jaak Juske küsimusele välisteenistuse kohta, Yoko Alenderi küsimusele valitsuse koostöö kohta, Marko Mihkelsoni küsimusele Rail Balticu kohta, Hanno Pevkuri küsimusele usaldusväärsuse kohta, Annely Akkermanni küsimusele kultuuripärandi hoidmise kohta ning Signe Riisalo küsimusele kõrghariduse kohta.